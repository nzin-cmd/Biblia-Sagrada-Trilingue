025	LAM	001	001	Tala ndenge nini engumba oyo, na kala, ezalaki na bato ebele penza, etikali lisusu na bato te! Tala ndenge nini engumba oyo ezalaki na lokumu kati na bikolo ekomi lelo lokola mwasi akufisa mobali; oyo ezalaki engumba mokonzi ekomi lelo na bowumbu!
025	LAM	001	002	Butu mobimba, azali kolela se kolela, mpinzoli etondi na matama na ye. Kati na bamakangu na ye nyonso, moko te ayei kobondisa ye; baninga na ye nyonso bakosi ye, bakomi banguna na ye.
025	LAM	001	003	Yuda akei na bowumbu, akomi konyokwama mpe kosala misala makasi; azali kovanda kati na bikolo, azali lisusu na esika ya kopema te. Bato nyonso oyo bazali kolanda ye, bakangi ye kati na pasi makasi.
025	LAM	001	004	Nzela oyo ekenda kino na Siona ezali na matanga, pamba te bato bazali koya lisusu na bafeti te. Bikuke na ye nyonso etikali lisusu na bato te, Banganga-Nzambe na ye bazali kolela, bana na ye ya basi oyo bayebi nanu nzoto ya mibali te bazali na mawa; bongo ye moko akomi na pasi makasi kati na motema.
025	LAM	001	005	Banguna na ye bakomi bakonzi na ye, bayini na ye bazali na esengo; pamba te Yawe atindeli Siona pasi likolo ya ebele ya masumu na ye. Bana na ye ya mibali bakei na bowumbu, bakangi bango mpe bazali kotambola liboso ya monguna na ye.
025	LAM	001	006	Lokumu nyonso ya Siona, mboka kitoko, esili; bakambi na ye bakomi lokola mboloko oyo ezangi matiti ya kolia, mpe bazali kokima, makasi na bango esili liboso ya moto oyo azali kolanda bango.
025	LAM	001	007	Na mikolo na ye ya pasi mpe ya koyengayenga, tango bato na ye bazali kokweya na maboko ya banguna mpe moto akosunga ye azali te, Yelusalemi azali kokanisa bomengo na ye nyonso ya kala; bayini na ye batali ye na pamba mpe basepeli na kobebisama na ye.
025	LAM	001	008	Yelusalemi asali masumu mingi penza, yango wana akomi mbindo. Bato nyonso oyo bazalaki kopesa ye lokumu bakomi kotiola ye, pamba te bamoni bolumbu na ye; ye moko mpe azali komilela mpe abaluki mpo na kobomba elongi.
025	LAM	001	009	Mbindo na ye ekangami ye na elamba, ayebaki te makambo nini ekokomela ye na sima. Tala ye wana akweyi, bongo kokweya na ye ezali kokamwisa; moto oyo akolendisa ye azali te! « Oh Yawe, tala pasi na ngai, pamba te monguna alongi ngai! »
025	LAM	001	010	Monguna asemboli loboko na ye likolo ya bomengo nyonso ya Yelusalemi, bongo azali komona bikolo ya bapaya kokota na esika na ye ya bule, bikolo oyo Yo opekisaki kokota kati na lisanga na Yo.
025	LAM	001	011	Bato na ye nyonso bazali kolela lokola bato bazali koluka bilei; bapesaki bomengo na bango mpo na kozwa bilei, mpo ete bawumela na bomoi. Oh Yawe, tala mpe mona ndenge natiolami!
025	LAM	001	012	Bino bato nyonso oyo bolekelaka wana; boni, ezali kosala bino eloko moko te? Botala malamu zingazinga na bino, ezali na pasi lokola pasi oyo ekomeli ngai? Yawe atindeli ngai yango na mokolo ya kanda makasi na Ye.
025	LAM	001	013	Wuta na likolo, atindeli ngai moto, akitiseli ngai yango kino na mikuwa; atieli ngai motambo na makolo mpe akweyisi ngai; akomisi ngai eloko ya pamba, akotisi ngai na mawa ya mokolo na mokolo.
025	LAM	001	014	Maboko na Ye ekangi masumu na ngai ndenge bakangaka ekangiseli; masumu yango emati ngai kino na kingo, mpe Nkolo asilisi makasi na ngai, akabi ngai na maboko ya bato oyo nazali na makoki ya kotelemela te.
025	LAM	001	015	Yawe asundoli bilombe nyonso ya bitumba oyo bazalaki na milongo na ngai; abengi mampinga ya bapaya mpo ete baya koboma bilenge mibali na ngai. Nkolo akamoli Yuda, mboka kitoko, na ekamolelo na Ye ya vino.
025	LAM	001	016	Tala tina nini nazali kolela mpe miso na ngai etondi na mpinzoli; moto moko te ayei pene na ngai mpo na kobondisa ngai, moto moko te ayei kolendisa molimo na ngai. Bana na ngai bazali na pasi, mpo ete monguna aleki ngai na makasi.
025	LAM	001	017	Siona atomboli maboko na ye, kasi moto oyo akobondisa ye azali te. Yawe azwi mokano mpo na Jakobi ete bazalani na ye bakokoma banguna na ye, mpe ete Yelusalemi akokoma eloko ya mbindo na miso na bango.
025	LAM	001	018	Yawe azali sembo; nzokande, ezali ngai nde natombokelaki mitindo na Ye. Boyoka, bino bikolo nyonso, mpe botala pasi na ngai! Bana na ngai ya basi mpe ya mibali bakei na bowumbu.
025	LAM	001	019	Nabengisaki baninga na ngai, kasi bakosaki ngai. Banganga-Nzambe mpe bakambi na ngai bakufaki kati na engumba tango bazalaki koluka bilei mpo ete bawumela na bomoi.
025	LAM	001	020	Oh Yawe, tala ndenge nazali na pasi: libumu na ngai ezali kotungisama, mpe motema na ngai ezali kosala pasi, pamba te nazalaki motomboki penza. Na libanda, mopanga ezali koboma bana na ngai; mpe na kati, ezali kaka kufa.
025	LAM	001	021	Bato bayokaki na bango kolela na ngai, kasi moto akobondisa ngai azali te; banguna na ngai nyonso bayokaki sango ya pasi na ngai mpe basepelaki na makambo oyo osalaki. Tika ete okokisa solo mokolo oyo olakaki, mpo ete bango mpe bakoma lokola ngai!
025	LAM	001	022	Tika ete mabe na bango nyonso eya liboso na Yo; sala bango ndenge osalaki ngai mpo na masumu nyonso oyo nasalaki! Kolela na ngai ezali mingi mpe motema na ngai etondi na pasi!
025	LAM	002	001	Tala ndenge nini Nkolo azipi Siona, mboka kitoko, na lipata ya kanda na Ye: akweyisi lokumu ya Isalaele, wuta na likolo kino na se; na mokolo ya kanda na Ye, abosanaki enyatelo makolo na Ye!
025	LAM	002	002	Na kozanga mawa, Nkolo abebisi bandako nyonso ya Jakobi; na kanda na Ye, akweyisi bandako batonga makasi ya Yuda, mwasi kitoko, mpe asambwisi bokonzi mpe bakambi na yango.
025	LAM	002	003	Na kanda makasi na Ye, abukaki Isalaele maseke nyonso, alongolaki loboko na Ye ya mobali na likolo na yango tango monguna na bango azalaki kopusana; apelisaki moto kati na mokili ya Jakobi lokola moto makasi oyo etumbaka biloko nyonso na bangambo na yango nyonso.
025	LAM	002	004	Lokola moyini, abendi tolotolo na Ye; lokola monguna, asemboli loboko na Ye mpe abomi nyonso oyo ezalaki kosepelisa miso; mpe asopi kanda makasi na Ye lokola moto na likolo ya bandako ya kapo ya Siona, mboka kitoko.
025	LAM	002	005	Yawe akomi lokola monguna: abebisi mokili ya Isalaele, abebisi bandako nyonso ya mokonzi ya Isalaele, abuki bandako na yango batonga makasi, atondisi matanga mpe kolela kati na Yuda, mboka kitoko.
025	LAM	002	006	Abebisi lopango na ye ndenge babebisaka lopango ya elanga, abebisi esika na bango ya mayangani. Na kanda makasi na Ye, Yawe asali ete Siona abosana bafeti oyo ekatama mpe mikolo ya Saba; mpe apameli mokonzi mpe Nganga-Nzambe.
025	LAM	002	007	Yawe abwaki etumbelo na ye, asundoli esika na ye ya bule mpe akabi na maboko ya monguna bamir mpe bandako ya mokonzi na yango. Bato bagangi makasi kati na Tempelo ya Yawe ndenge bagangaka na mokolo ya feti oyo ekatama.
025	LAM	002	008	Yawe akani kobuka bamir oyo ezingeli Siona, mboka kitoko; atandi singa ya komekela molayi mpe azongisi loboko na Ye na sima te mpo na kobebisa; abebisi bamir oyo ebatelaka engumba mpe bamir mosusu; bongo akweyisi yango nyonso.
025	LAM	002	009	Bikuke na yango ezindi na mabele; abuki-buki mpe abebisi banzete oyo bakangelaka bikuke yango. Mokonzi mpe bakambi na ye bakei na bowumbu kati na bikolo, Mobeko ezali lisusu te, mpe basakoli na ye bazali kozwa lisusu te bimoniseli kowuta na Yawe.
025	LAM	002	010	Bampaka ya Siona, mboka kitoko, bavandi kimia na mabele, bamisopeli putulu na mito na bango mpe balati basaki; bongo bilenge basi ya Yelusalemi bafukami, bilongi na bango kino na se.
025	LAM	002	011	Miso na ngai elembi kobimisa mpinzoli, nazali komitungisa, libumu na ngai ezali kobaluka, motema na ngai ezali kotungisama mpo ete bato na ngai babebisami, mpo ete bana mpe bana oyo bazali komela mabele balembi-lembi banzoto na balabala ya engumba.
025	LAM	002	012	Bazalaki koloba na bamama na bango: « Epai wapi tokoki kozwa ble mpe masanga ya vino? » Ndenge bazalaki kokweya-kweya lokola bato oyo bazoki bapota minene na babalabala ya engumba, ndenge wana mpe bazalaki kokufa na maboko ya bamama na bango.
025	LAM	002	013	Naloba lisusu nini mpo na yo? Nakokanisa yo na nani, Yelusalemi, mboka kitoko? Nakokanisa yo na nani mpo ete nakoka kobondisa yo, Siona, mboka kitoko? Pota na yo ezali monene lokola ebale monene; nani akoki kobikisa yo?
025	LAM	002	014	Bimoniseli ya basakoli na yo ezalaki ya lokuta mpe ya pamba; balakisaki yo masumu na yo te mpo ete okende na bowumbu te: masakoli oyo bazwelaki yo ezalaki ya mabe mpe ya lokuta!
025	LAM	002	015	Bato nyonso oyo bolekelaka na nzela na yo bazali kobeta maboko na kokamwa, bazali kobeta piololo mpe koningisa mito mpo na Yelusalemi, mboka kitoko: « Boni, ezali solo engumba oyo bazalaki kobenga kitoko ekoka mpe esengo ya mokili mobimba? »
025	LAM	002	016	Banguna na yo nyonso bafungoli minoko na bango mpo na kotiola yo, bazali koseka yo mpe kolia minu na bango; bongo bazali koloba: « Tomeli ye! Tala mokolo oyo tozalaki kozela! Tokomi penza na mokolo yango mpe tomoni yango! »
025	LAM	002	017	Yawe asali makambo oyo abongisaki, akokisi liloba na Ye, nyonso oyo aloba wuta kala: akweyisi yo na mawa te, apesi nzela na banguna na yo ete balonga yo, atomboli liseke ya banguna na yo.
025	LAM	002	018	Mitema ya bato ezali koganga epai na Nkolo. Oh mir ya Siona, mboka kitoko, tika ete mpinzoli na yo ebima lokola ebale, butu mpe moyi, mpe miso na yo ekangama te!
025	LAM	002	019	Telema, ganga na butu ndenge bakengeli basalaka na butu; sopa motema na yo lokola mayi, na miso ya Nkolo, tombola maboko na yo epai na Ye mpo na bomoi ya bana na yo, oyo bazali kokufa nzala na babalabala nyonso.
025	LAM	002	020	Oh Yawe, tala mpe mona! Nani oyo osalela makambo ya boye? Boni, basi basengelaki solo kolia mbuma ya mabumu na bango to bana oyo bango moko babokoli? Boni, basengelaki solo koboma mosakoli mpe Nganga-Nzambe kati na Esika ya bule ya Nkolo?
025	LAM	002	021	Bibembe ya bilenge mpe ya mikolo elali-lali na babalabala; basali na ngai ya mibali mpe ya basi bakufi na mopanga! Obomi bango na mokolo ya kanda na Yo; obomi bango na mawa te!
025	LAM	002	022	Ndenge obengisaka bato na mokolo ya feti, ndenge wana mpe obengisaki pasi wuta na bangambo nyonso mpo na kosala ngai mabe. Na mokolo ya kanda ya Yawe, moto moko te abikaki to atikalaki na bomoi. Monguna na ngai abebisi bato oyo nazalaki kobokola mpe kobatela.
025	LAM	003	001	Nazali moto oyo amona pasi na nzela ya fimbu ya kanda na Ye.
025	LAM	003	002	Amemaki ngai mpe atambolisaki ngai kati na molili, kasi na pole te.
025	LAM	003	003	Solo, mokolo mobimba, azalaki kobalola loboko na Ye mpo na kotelemela ngai tango nyonso.
025	LAM	003	004	Abebisaki nzoto na ngai mpe poso na yango, abukaki mikuwa na ngai.
025	LAM	003	005	Mpo na kotelemela ngai, atongaki zingazinga na ngai mir ya ngenge mpe ya pasi.
025	LAM	003	006	Atongelaki ngai ndako ya kovanda kati na molili, lokola bato ya tango ya kala oyo bakufa.
025	LAM	003	007	Azingelaki ngai na bamir mpo ete nakima te; akangaki ngai na minyololo ya kilo.
025	LAM	003	008	Ezala soki nabeleli mpo na kosenga lisungi, azali koyoka libondeli na ngai te.
025	LAM	003	009	Akangaki nzela na ngai na mabanga minene mpe abebisaki banzela na ngai ya mike.
025	LAM	003	010	Azalaki mpo na ngai lokola ngombolo oyo ebongami, lokola nkosi oyo ebombameli ngai;
025	LAM	003	011	apengwisaki ngai nzela, apasolaki ngai mpe akomisaki ngai eloko ya pamba.
025	LAM	003	012	Abendaki tolotolo na Ye mpe akomisaki ngai esika na Ye ya kobamba makonga.
025	LAM	003	013	Atobolaki motema na ngai, na makonga oyo ewutaki na libenga na Ye.
025	LAM	003	014	Nakomaki eloko ya liseki na miso ya bato na ngai nyonso; bazalaki tango nyonso kotiola ngai na banzembo.
025	LAM	003	015	Atondisaki ngai na matiti ya bololo mpe alangwisaki ngai na masanga ya bololo.
025	LAM	003	016	Abukaki minu na ngai na mabanga, azindisaki ngai na putulu.
025	LAM	003	017	Nazangaki kimia, nayebaki lisusu te nini yango bolamu.
025	LAM	003	018	Boye nalobaki: « Lokumu mpe makambo nyonso oyo natielaki elikya na Yawe esili! »
025	LAM	003	019	Nakanisi pasi mpe minyoko na ngai, ezali lokola ngenge mpe masanga ya bololo.
025	LAM	003	020	Tango nyonso nakanisaka yango, motema na ngai ebukanaka.
025	LAM	003	021	Nzokande, tala makambo oyo nakanisaka; oyo mpo na yango, nazalaka na elikya:
025	LAM	003	022	Bolamu ya Yawe esili te, mawa na Ye ekomi nanu na suka te;
025	LAM	003	023	ekomaka ya sika tongo nyonso. Solo, boyengebene na Yo ezali monene!
025	LAM	003	024	Namilobeli: « Yawe azali elikya na ngai; yango wana nakotia motema epai na Ye. »
025	LAM	003	025	Yawe azali malamu mpo na bato oyo batielaka Ye elikya, mpo na bato oyo balukaka Ye!
025	LAM	003	026	Ezali malamu kozela na kimia lobiko kowuta na Yawe!
025	LAM	003	027	Ezali malamu mpo na moto komema ekangiseli na ye wana azali nanu elenge.
025	LAM	003	028	Tika ete avanda kimia mpe avanda ye moko, pamba te Yawe nde alingi bongo mpo na ye.
025	LAM	003	029	Tika ete atia elongi na ye na mabele: tango mosusu elikya ekoki kozala.
025	LAM	003	030	Tika ete apesa litama mpo ete babeta ye mbata, mpe tika ete atonda na soni!
025	LAM	003	031	Pamba te Nkolo abwakaka moto te mpo na libela.
025	LAM	003	032	Ezala soki apesi etumbu, ayokaka kaka mawa mpo na bolingo monene na Ye.
025	LAM	003	033	Ezalaka na esengo te nde Yawe ayokisaka bato soni to atindelaka bato pasi.
025	LAM	003	034	Tango banyataka na makolo bakangami nyonso ya mokili,
025	LAM	003	035	tango babebisaka lokumu ya moto na miso ya Ye-Oyo-Aleki-Likolo,
025	LAM	003	036	tango banyokolaka moto kati na kosambisama, boni, Nkolo amonaka yango te?
025	LAM	003	037	Nani akoki kaka kobimisa liloba mpo ete likambo esalema soki Nkolo apesi yango nzela te?
025	LAM	003	038	Boni, ezali te wuta na monoko ya Ye-Oyo-Aleki-Likolo nde pasi mpe bolamu ekomelaka bato?
025	LAM	003	039	Mpo na nini moto na bomoi amilela-lela tango bapesi ye etumbu likolo ya masumu na ye?
025	LAM	003	040	Tokota na mozindo ya kososola banzela na biso mpe totala malamu etamboli na biso, bongo tozonga epai na Yawe;
025	LAM	003	041	totombola mitema mpe maboko na biso epai ya Nzambe oyo azali na Lola mpe toloba:
025	LAM	003	042	« Tosalaki masumu mpe totombokelaki Yo, yango wana olimbisaki te.
025	LAM	003	043	Omizipaki na kanda ndenge bamizipaka liputa, onyokolaki biso mpe obomaki na mawa te.
025	LAM	003	044	Omizipaki lipata mpo ete mabondeli edusola te.
025	LAM	003	045	Okomisaki biso lokola eloko ya nkele mpe ya tina te na miso ya bikolo.
025	LAM	003	046	Banguna na biso nyonso bafungolaki minoko mpo na kotiola biso;
025	LAM	003	047	libula na biso ekomi: somo, mabulu, kobebisama mpe kufa. »
025	LAM	003	048	Miso na ngai ezali kosopa miluka ya mpinzoli mpo ete bato na ngai babebisami.
025	LAM	003	049	Miso na ngai ezali kobimisa mpinzoli tango nyonso mpe ezali kolemba te,
025	LAM	003	050	kino tango Yawe akotala mpe akomona wuta kuna na Lola.
025	LAM	003	051	Makambo oyo miso na ngai ezali komona ezali koyokisa motema na ngai pasi likolo na bana basi nyonso ya engumba na ngai.
025	LAM	003	052	Bato oyo bayinaka ngai na pamba balukaki kokanga ngai lokola ndeke;
025	LAM	003	053	balukaki koboma ngai kati na libulu, babwakelaki ngai mabanga;
025	LAM	003	054	mayi etondaki kino kozipa moto na ngai mpe nakanisaki ete nakomi pene ya kokufa.
025	LAM	003	055	Nabelelaki Kombo na Yo, Yawe, wuta na mozindo ya libulu.
025	LAM	003	056	Oyokaki ngai libondeli na ngai: « Kokanga matoyi na Yo te wana nazali kobelela Yo mpo ete oyoka kolela na ngai mpe nazwa lisungi kowuta na Yo! »
025	LAM	003	057	Tango nabelelaki Yo, opusanaki pene na ngai mpe olobaki: « Kobanga te! »
025	LAM	003	058	Nkolo, obundelaki ngai solo, osikolaki bomoi na ngai!
025	LAM	003	059	Yawe, omonaki mabe oyo basalaki ngai: longisa ngai!
025	LAM	003	060	Omonaki solo posa na bango ya kozongisa mabe na mabe mpe mabongisi na bango ya kosala ngai mabe.
025	LAM	003	061	Yawe, oyokaki mafinga na bango, mabongisi na bango ya kosala ngai mabe,
025	LAM	003	062	maloba ya bayini na ngai mpe makanisi na bango ya kosala ngai mabe.
025	LAM	003	063	Tala mpe mona bango! Ezala bavandi to batelemi, mosala na bango: kotiola ngai na banzembo na bango.
025	LAM	003	064	Yawe, pesa bango lifuti oyo ekoki na bango kolanda misala na bango;
025	LAM	003	065	yeisa mitema na bango makasi, kweyisela bango bilakeli mabe na Yo;
025	LAM	003	066	nyokola bango na kanda makasi na Yo mpe bebisa bango na se ya Lola na Yo, Yawe!
025	LAM	004	001	Ndenge nini wolo ebungisi kongenga na yango, wolo ya peto enzuluki! Mabanga ya talo oyo ya bule epanzani na basonge ya babalabala nyonso.
025	LAM	004	002	Ndenge nini bana mibali ya motuya ya Siona, oyo, na kala, bazalaki kozwa bango lokola wolo ya peto, kasi bakomi lelo komona bango lokola mbeki ya mabele, oyo mosali mbeki basili kosala!
025	LAM	004	003	Ata mbwa ya zamba ezalaka na posa ya komelisa bana na yango mabele; kasi bato na ngai bakomi mitema makasi lokola maligbanga kati na esobe.
025	LAM	004	004	Likolo ya nzala, lolemo ya mwana ekangami na likolo ya kati ya monoko na ye; bana mike bazali kosenga bilei kasi moto moko te azali kopesa bango yango.
025	LAM	004	005	Bato oyo na kala bazalaki kolia bilei ya kitoko bakomi kokufakufa na babalabala; ba-oyo bakolaki na molato ya motane bakomi sik’oyo kolalela matiti ya kopola.
025	LAM	004	006	Lisumu oyo bato na ngai basali ezali monene koleka lisumu ya Sodome, engumba oyo ebebisamaki na mbala moko wana moto moko te asembolaki loboko na ye mpo na kotelemela yango.
025	LAM	004	007	Bana ya bakonzi na bango bazalaki kongala koleka mvula ya pembe, pembe koleka miliki; banzoto na bango ezalaki motane koleka langi ya motane penza, mpe lolenge na bango ezalaki lokola libanga na safiri.
025	LAM	004	008	Bilongi na bango ekomi mwindo koleka makala, bazali koyeba bango lisusu te na babalabala; poso na bango ya nzoto ekangami na mikuwa, ekawuki lokola koni.
025	LAM	004	009	Bato oyo bakufi na mopanga bazali malamu koleka ba-oyo bakufi na nzala: banzulukaka mpe bakondaka makasi mpo na nzala, mpo na kozanga bilei kowuta na bilanga.
025	LAM	004	010	Basi ya mitema malamu balambi, na maboko na bango, bana na bango moko; bana na bango bakomi bilei na bango kati na pasi oyo ekomeli bato na ngai.
025	LAM	004	011	Yawe asilikaki makasi koleka; asopaki kanda na Ye mpe apelisaki moto kati na Siona, moto oyo ezikisaki miboko na yango.
025	LAM	004	012	Bakonzi ya mabele mpe bikolo mosusu ya mokili bandimaki te ete banguna mpe bayini bakokaki kokota na bikuke ya Yelusalemi.
025	LAM	004	013	Kasi makambo wana esalemaki mpo na masumu ya basakoli ya Yelusalemi mpe mabe ya Banganga-Nzambe na yango, oyo basopaki kati na yango makila ya bato ya sembo.
025	LAM	004	014	Bakomaki sik’oyo koyengayenga na babalabala lokola bakufi miso, bakomaki mbindo na makila mpe moto moko te akokaki kosimba bilamba na bango.
025	LAM	004	015	Bato bazali koganga mpe koloba na bango: « Bolongwa awa, bato ya mbindo! Bolongwa awa, bolongwa awa, bosimba biso te! » Wana bazalaki kokima mpe kotelengana, bato ya bikolo mosusu bazalaki koloba: « Bavanda na esika oyo te! »
025	LAM	004	016	Yawe, Ye moko, apanzi bango, azali kotala bango lisusu te. Bapesaki Banganga-Nzambe lokumu te mpe bayokelaki mibange mawa te.
025	LAM	004	017	Miso na biso elembaki lisusu mpo na kozela na pamba lisungi; wuta na bandako milayi na biso ya kotalela na mosika, tozalaki kotala wana tozalaki kozela lisungi kowuta na ekolo songolo mpe pakala, kasi ebikisaki biso te.
025	LAM	004	018	Banguna na biso bazalaki kolanda matambe na biso; boye tokokaki lisusu te kotambola na babalabala na biso. Suka na biso ekomaki pene, mikolo na biso ekomaki ya kotanga, mpo ete tokomaki na suka.
025	LAM	004	019	Bato oyo bazalaki kolanda biso bazalaki mbangu koleka mpongo, na likolo; bazalaki kolanda biso na likolo ya bangomba mpe kotiela biso mitambo kati na esobe.
025	LAM	004	020	Mopakolami na Yawe, oyo totielaki motema akangami na mitambo na bango; nzokande tozalaki kokanisa boye na tina na ye: « Tokobika bomoi malamu na se ya bobatelami na ye kati na bikolo. »
025	LAM	004	021	Edomi, mboka kitoko, movandi ya mokili ya Utsi, sepela, zala na esengo! Kasi yo mpe, bakopesa yo kopo; okomela, okolangwa mpe okotikala bolumbu.
025	LAM	004	022	Siona, mboka kitoko, etumbu na yo ekosila; Nzambe akomema yo lisusu na bowumbu te. Kasi yo Edomi, mboka kitoko, Nzambe akopesa yo etumbu mpo na mabe na yo, mpe akobimisa masumu na yo na polele.
025	LAM	005	001	Oh Yawe, kanisa makambo oyo ekomeli biso! Tala mpe mona soni na biso!
025	LAM	005	002	Libula na biso ekeyi na maboko ya bapaya, bandako na biso ekeyi na maboko ya bato mosusu.
025	LAM	005	003	Tokomi lokola bana bitike, tozangi tata; bamama na biso bakomi lokola basi bakufisa mibali!
025	LAM	005	004	Tosengeli kofuta mbongo ata mpo na mayi na biso ya komela to mpe mpo na bakoni na biso!
025	LAM	005	005	Banguna na biso bazali kolanda biso, bakomi na sima ya mokongo; bongo biso tolembi nzoto, tozangi kimia.
025	LAM	005	006	Tokomi ata kobondela bato ya Ejipito mpe ya Asiri mpo ete bapesa biso bilei.
025	LAM	005	007	Solo batata na biso basalaki masumu, kasi bazali lisusu te, bongo biso tokomi komema mokumba ya etumbu na bango.
025	LAM	005	008	Bawumbu bakomi kokonza biso, mpe moto ata moko te amonani mpo na kokangola biso na maboko na bango.
025	LAM	005	009	Tozali kozwa bilei na biso na motuya ya bomoi na biso, likolo na mopanga ya babomi kuna na esobe.
025	LAM	005	010	Poso ya nzoto na biso ekomi moto lokola nde balekisi yango na mbabola, pamba te nzala ezali kotumba biso makasi.
025	LAM	005	011	Basambwisi basi kati na Siona, mpe bilenge basi oyo bayebi nanu nzoto ya mibali te kati na bingumba ya Yuda.
025	LAM	005	012	Badiembiki bakalaka, na maboko na bango; mpe bapesi bakambi lokumu te.
025	LAM	005	013	Bilenge mibali bazali komema libanga oyo banikelaka ble; bongo bana mike bazali kotepatepa na se ya kilo ya bakoni.
025	LAM	005	014	Bakambi batika kokende na ekuke ya engumba, mpe bilenge batika kobeta mindule.
025	LAM	005	015	Esengo ezalaka lisusu te kati na mitema na biso, mabina na biso ebongwana matanga.
025	LAM	005	016	Mitole ekweyi wuta na mito na biso. Mawa na biso, mpo ete tosali masumu!
025	LAM	005	017	Soki mitema na biso ezali komona pasi mpe soki miso na biso ekomi komona molili,
025	LAM	005	018	ezali mpo ete ngomba Siona ebebisami, mpe mbwa ya zamba ekomi kovanda kuna.
025	LAM	005	019	Oh Yawe, ozali Mokonzi seko na seko; Kiti ya Bokonzi na Yo ekowumela libela na libela.
025	LAM	005	020	Mpo na nini obosana biso mpo na tango nyonso? Mpo na nini osundola biso tango molayi?
025	LAM	005	021	Oh Yawe, zongisa biso epai na Yo; mpe tokozonga penza! Yeisa mikolo na biso sika ndenge ezalaki na tango ya kala!
025	LAM	005	022	Boni, osundoli biso solo mpo na libela mpe otombokeli biso na kanda eleka ndelo?
#
